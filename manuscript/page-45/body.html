<div class="leaf "><div class="inner justify"><p class="no-indent  ">hen,<br>The doug's speldered on the floor, and disna gie a cheep;<br>But here's a waukrife laddie that winna fa' asleep.</p><p>Onything but sleep, ye rogue! glow'rin' like the moon,<br>Rattlin' in an airn jug wi' an airn spoon,<br>Rumblin' tumblin' roun' about, crowin' like a cock,<br>Skirlin' like a kenna-what—wauknin' sleepin' folk.</p><p>Hey, Willie Winkie! the wean's in a creel!  
Waumblin' aff a body's knee like a vera eel,<br>Ruggin' at the cat's lug, and ravellin' a' her thrums,—<br>Hey, Willie Winkie!—See, there he comes!</p><p>Wearie is the mither that has a storie wean,<br>A wee stumpie stoussie that canna rin his lane,<br>That has a battle aye wi' sleep before he'll close an ee;<br>But a kiss frae aff his rosy lips gies strength anew to me.</p></div> </div>